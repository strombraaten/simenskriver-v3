---
type: notat
stage: done
why: share
date: 2025-04-04
lastmod: 2025-04-04
tags:
  - teknologi
  - tankemat
  - produktivitet
aliases:
title: Smartklokke som telefon
publish: true
slug: smartklokke-som-dumtelefon
---
## Innledning

Sånn i teorien *kan* du bruke en smartklokke som en telefon. Siden du kan motta meldinger og telefonsamtaler uavhengig fra telefonen, så lenge klokka di har [et såkalt eSim-kort](https://www.telia.no/mobilabonnement/sim-kort/esim/). Men hvordan fungerer det i praksis? Kan man egentlig erstatte telefonen med en smartklokke?

Long story short – Nei, ikke på den måten du forventer, men det er verdt å forstå nyansene av hvorfor det ikke går.

### Hva du trenger fra en moderne dum-telefon

Dine og mine behov vil nok variere litt, men hovedsakelig kan vi dele det opp i to kategorier – Det du *må* ha, og det du *vil* ha.

#### Må ha-kriterier

Som en erstatning for en telefon er det i grunn bare to ting du virkelig *må* ha:
1. Ringe, og ta i mot telefonsamtaler
2. Lese og skrive meldinger

Samtidig har vi blitt så vant til at telefonene våres kan gjøre så og si alt. Lista for hva vi *vil ha* blir dermed betydelig lenger.

#### Vil ha-kriterier

I tilfeldig rekkefølge:
1. Ta bilder
2. Bruke ApplePay til å betale
3. Sette alarmer, nedtellinger, eller bruke den som vekkeklokke
4. Spille musikk
5. Spille podkaster/lydbøker
6. Vise kalenderhendelser
7. Vise billett på kollektiv transport
	- Og aller helst kjøpe billett, og se når neste tog/buss går fra et gitt sted
8. Bruke kart til å finne fram til steder
9. Hente fram en QR-kode på en epost i ny og ne når du skal på konsert

I tillegg er det så klart kjekt å kunne skrive ned et kjapt notat, eller en påminnelse til deg selv. 

### Best på "vil ha"

Det som er interessant (og utrolig frustrerende) er at smartklokker er utvilsomt best på det du *vil* ha, og ikke det du *må* ha.

Av de 9 "vil ha"-kriteriene kan du gjøre alt utenom å vise billett på kollektiv transport. Det er ikke noe kollektivselskapene i Norge har prioritert, viser det seg. Siden det sannsynligvis er en "quality of life"-greie for de fleste, og ikke en nødvendighet for å reise kollektivt.

Nå tenker kanskje noen av dere, "*Men Simen, man kan da fint ringe og lese meldinger på en smartklokke?*". Og ja, det går absolutt an det, men har du prøvd å stole på det i det daglige? Altså skru av telefonen og la den ligge hjemme, mens du drar på jobb med kun klokka som telefon?

For det er da du møter på såkalte "bugs", som vi ofte snakker om i verden av digitale greier. Altså uforutsette feil i brukeropplevelsen, som i dette tilfellet er å bruke en smartklokke som en erstatning for telefonen. Sånne feil kan være vanskelig å se for seg, men utrolig frustrerende når du ikke kommer deg rundt dem.

## Bugs

Vi kan starte med feil som oppstår rundt det klokka må kunne gjøre som en erstatning for telefonen:

### Meldinger

Brukte tale-til-tekst for å skrive en melding og trykka på send, men da jeg så på telefonen seinere den dagen har det aldri blitt sendt noen melding.

Det har skjedd gjentatte ganger, og jeg kan garantere deg at du blir fort lei av å måtte diktere den samme meldinga flere ganger. Spesielt når det inkluderer å si "punktum/spørsmålstegn/komma" ut høyt – som i:

> Jeg er hjemme om 40 min *punktum* skal jeg kjøpe med noe på veien hjem *spørsmålstegn*

### Telefonsamtaler

**Dårlig dekning** (på steder hvor jeg veit at jeg ville hatt god dekning med telefonen). Det har også blitt bekreftet av andre med samme klokka.

**Mister tilkoblinga til Airpodsene** i øyeblikket en samtale starter, selv om jeg var tilkobla (og hørte på musikk) fra før. Som fører til at jeg blir *han karen* på gata som snakker i telefonen på høytaler, bare at jeg gir ut mer Secret Service-vibes i og med at jeg snakker til klokka mi

Det som er irriterende er at min gode venn, Kjartan, nevnte akkurat de samme utfordringene før jeg kasta meg ut i det:

> Smartklokkene kan jo ikke måle seg med en smarttelefon, så alt blir halvveis. 
> 
> Hvis du ønsker å ta bilde av noe, sjekke opp en oppskrift eller andre ting (med intensjon) så havner du på kjøret med å bruke begge uansett. 
> 
> Den var også såpass ustabil i dekningen at kona mi ikke fikk tak i meg til tider. For meg blir smartklokker en helt ny verden av støy og det endte med at jeg slo av egentlig alt på klokka og satt igjen med et hånd-ur med alarm og forferdelig batteritid.

Samtidig trodde jeg liksom ikke helt på det, og antok heller at det var et særtilfelle for han.

## Et uventet behov dukker opp

Og heeer kan vi nok si at jeg lot jeg meg lure på flere måter. 

Ikke bare ved å tro at Kjartan sitt tilfelle utelukkende gjaldt han og hans klokke, men også ved å kjøpe en Apple Watch Ultra 2. 

![[images/apple-ultra.webp]]

For etter å ha lest andres (positive) erfaringer og saumfart Finn-annonser når jeg egentlig burde sove, rettferdiggjorde jeg for meg sjøl å kjøpe toppmodellen Apple har å by på. "For det *må* jo være mer stabilt", tenkte jeg. Meeen nei.

Batteritida er riktignok dobbelt så lang, så du trenger ikke lenger lade klokka hver dag (som egentlig ikke er et problem). Action-knappen på sida gjorde det veldig kjapt å sette på en nedtelling, som jeg gjør overraskende ofte. Utover det var det de samme problemene.

Skal sies at smartklokker er ikke *lagd* for å brukes som erstatning for telefoner, men heller i tillegg, og i kombinasjon. 

Hvis noen veit om noen klokker som faktisk er lagd som en "stand-alone device" så må dere gjerne si i fra, for det hadde vært gøy å teste. Når jeg tenker meg om så er det kanskje noen eksempler på det for barn? Ah.. Men vil jeg være *han karen* som går rundt med en smartklokke for barn da? Vi får se.

Uansett. I digress!

## Enden på visa

Alt i alt, så var det et morsomt, men også frustrerende eksperiment. Jeg gav det et solid forsøk i ca to måneder, men det var all uforutsigbarheten jeg gadd å leve med. Ultra-klokka solgte jeg videre til noen som fikk mer bruk for den, mens jeg gikk videre til å fokusere på [[minste-telefonen|en kjedelig telefon, framfor en dum telefon]].