---
date: 2024-08-25
lastmod: 2024-08-25
tags:
  - nyhetsbrev
  - tankemat
  - design
aliases:
  - hypotesedrevet produktutvikling
  - hypotesedrevet tilnærming
title: Alt blir enklere med hypoteser
publish: true
slug: hypoteser
---

Jeg har en hypotese om at alt blir enklere dersom du tar utgangspunkt i det du veit i øyeblikket, og handler ut i fra det. Det er en temmelig trygg påstand, det tipper jeg vi begge er enige om. Samtidig er det noe *overraskende* befriende med det.

Bare så vi er på samme side så kan vi samles rundt definisjonen av en hypotese [fra Store Norske Leksikon](https://snl.no/hypotese):

> *Hypotese er en gjetning, antagelse eller forklaring som synes rimelig ut fra foreliggende kunnskap, og som man forsøker å avkrefte eller bekrefte.*

Men hva er det som er så bra med en sånn tilnærming?

## Fordelene av hypoteser

Jo, for det første roer det ned frykten for å ta feil valg. For det andre blir det lettere å forsvare valget du vil ta. Du prøver jo bare å gjøre det beste du kan, med det du veit akkurat der og da. Hva mer kan man egentlig forvente av noen?

Flere av dere kjenner sikkert til den tilnærminga som "[hypotesedrevet produktutvikling](https://medium.com/smidigalliansen/%C3%A5-jobbe-med-hypoteser-i-produktutvikling-6d5a65e60860)", men det her er sikkert et førsteklasses eksempel på stammespråk. Altså ord og begreper som er naturlig for en eller annen yrkesgruppe, men som overhodet ikke er kjent for hvermansen. Konseptet derimot, i sin enkleste form, kan fint overføres til livet sjæl.

## Designerens hypoteser

Som designer jobber jeg med å ta valg på andres vegne. Jeg er med på å lage nettsider og apper som brukes av folk som har helt andre hverdager enn jeg har. Derfor er det så viktig å gjøre innsiktsarbeid – Å lære om hvem som er brukerne våre, hva de vil oppnå, og forstå hva som er situasjonen når tjenesten skal brukes. 

### Den tvilende følelsen

Til tross for innsiktsarbeid derimot, til tross for at jeg gjør intervjuer, og setter meg inn i hvem vi lager tjenesten for, er det fremdeles sjeldent jeg tar en avgjørelse med 100 % trygghet om at jeg tok det riktige valget.

Det er alltid en eller annen målgruppe jeg _kunne_ hørt med. Det er flere faktorer jeg _kunne_ vurdert, eller testa. Samtidig vil det ofte være verre å ikke gjøre noe i det hele tatt. Eller å bruke så lang tid på å si seg ferdig med noe at endringene ikke gjøres tilgjengelig for de som skal bruke det. At frykten for å ta feil valg står i veien for at du kan komme deg videre, og at du kan lære av å se hvordan nettsida eller appen brukes.

### Tiltak for å redusere tvilen

Som designere er det flere grep vi kan ta underveis for å redusere risikoen for å ta feil:
- Spørre og grave relevante personer for å forstå hvordan tjenesten skal brukes, hvordan omstendighetene er (om man er stressa eller om man har god tid, om det er god eller dårlig nettilgang, om man er inne i varmen eller ute i kulda osv.)
- Lage superenkle skisser på innholdet og funksjonaliteten, som du kan få bekrefta eller avkrefta med sluttbrukerne (perfekt nivå for å se hvordan [[blyanten|den digitale blyanten senker terskelen]])
- Vise skissene dine heller for tidlig enn for seint, for å hindre at du jobber med feil antagelser for lenge
- Lage funksjonelle prototyper som gjøre det lettere for sluttbrukeren din å se for seg hvordan brukeropplevelsen vil være

### Det grunnleggende er ofte det beste

Utgangspunktet for alle de grepene handler om å gjøre det beste du kan, med det du har av informasjon der og da. Du lager deg noen hypoteser som du deretter kan validere, for å se om du er helt på bærtur eller ikke.

Når jeg skriver det virker det så ufattelig grunnleggende, men i blant er også det å gå tilbake til det grunnleggende noe av det beste du kan gjøre. Du trenger ikke alltid den mest trendy metoden eller verktøyet. Du trenger bare å starte med det du veit, og se hva som skjer. Også kan du heller gjøre endringer basert på hva du lærer, og iterere videre.

### Hvordan lure seg selv til å ta det beste valget

Uavhengig av om du jobber med design eller ikke tipper jeg det er relevant for deg med en hypotesedrevet tilnærming. En ting som er verdt å nevne riktignok er at det faktisk hjelper å si det ut høyt, eller skrive ned hypotesen. Ved å gjøre det så overtaler du deg sjøl til å tro at "basert på det jeg veit nå så tror jeg dette er det beste valget". Og ikke minst at det faktisk er helt greit. Spesielt om du føler at du sitter fast med noe, så vil det som oftest være den beste måten å komme seg videre på.
