---
date: 2024-06-12
lastmod: 2024-06-12
tags:
  - tankemat
  - nyhetsbrev
aliases:
  - hva er et rikt liv for deg?
title: Hva er et rikt liv for deg?
publish: true
slug: rikt-liv
---
## Et rikt liv

Ett spørsmål jeg liker å utforske i ny og ne er:
> Hva er et rikt liv for deg?

Altså hva det betyr for deg, i ditt tilfelle. Ikke at du skal nødvendigvis se på noen andres liv og tenke "Ja, det der er et rikt liv". Det kan såklart være det og, hvis det er noe du ikke har i livet ditt nå, men som du kanskje strever etter. Samtidig så kan det like gjerne være rikdommer du har i livet allerede, som du kanskje ikke har satt nok pris på.

Spørsmålet leste jeg først i boka "[I will teach you to be rich](https://www.iwillteachyoutoberich.com/books/)", av Ramit Sethi. Boktittelen kunne vært mindre cheesy, men spørsmålet syns jeg er sabla bra. For det kan virkelig få deg til å se annerledes på dagene dine. Og eventuelt om det er en distanse mellom der du *er*, og dit du *vil* være.

## Hva er egentlig et rikt liv?

Hva rikdom er for deg eller meg vil være to ulike ting. Felles for vårs begge derimot er at vi (høyst sannsynlig) har de grunnleggende rikdommene på plass:
- Vann i krana
- Mat på tallerkenen
- En seng å sove i

Samtidig er det verdt å anerkjenne at det virkelig er rikdommer. Det er absolutt noe å være takknemlig over, for det er ikke en selvfølge.

Siden det er et stort spenn mellom det du trenger for å leve, og det du *ønsker* for å få mest ut av livet, så deler vi opp rikdommene i ulike nivåer. 

### Nivåer av behov

Om vi tar utgangspunkt i [behovspyramiden til gode, gamle Abraham Mazlow](https://snl.no/Abraham_Maslow) operer vi med disse fem kategoriene:
1. Kroppslige behov (vann, mat, et tak å bo under, søvn osv.)
2. Trygghet og helse
3. Sosiale behov – Tilhørighet og kjærlighet (familie, venner, kollegaer osv.)
4. Egen selvfølelse og anerkjennelse fra andre
5. Vekst og selvrealisering – Å bli den beste versjonen av seg sjøl

Mat, vann, og seng å sove knyttes altså til nivå 1 – det aller mest grunnleggende. Trygghet og helse (nivå 2) er også noe de fleste av vårs deler:
- Du kan sove trygt uten å være bekymra for at det skal gå en flyalarm, hvor du har et gitt antall minutter til å finne en bunker å gjemme deg i
- En kropp og en hjerne som fungerer som forventa. Med bein du kan gå og løpe med, og armer du kan veive og løfte med. Og en hjerne du kan tenke med, føle med, reagere med. 

I Norge nyter vi godt av tryggheten vår, men helsa derimot vil være mer individuelt basert, og den varierer i løpet av livet ditt. Om du har hatt ryggplager over en lengre tid vil de enkleste gleder, som å ta på seg sokkene uten å få vondt, være en stor rikdom i livet. Det samme gjelder med å gå turer du er vant til, løfte opp barnebarn, trene eller danse med venner.

Hva som er et rikt liv vil variere ut fra hvilke av de ulike behovsnivåene dine som allerede er dekka. 

Alle som har opplevd at noen nær seg har dødd – enten om det er i familien, en gammel venn, eller folk fra samme skole/by/årskull – veit hvor mye det da betyr å kjenne på at du har venner og familie rundt deg. Hvordan det plutselig blir den største rikdommen av dem alle. At du har folk rundt deg som du kan dele gleder og sorger med.

### Ønsket om å bli den beste versjonen av vårs sjøl

Etterhvert som vi kommer til de siste behovsnivåene ser vi nærmere på hva vi trenger for å bli, eller hva vi ønsker for å være den beste versjonen av vårs sjøl. Sånn jeg ser det glir nivå 4 og 5 inn i hverandre – Egen selvfølelse og anerkjennelse fra andre (nivå 4), og Vekst og selvrealisering (nivå 5). Dersom du jobber med din personlige vekst er det sannsynlig at din selvfølelse også vil øke.

Disse rikdommene er ikke nødvendigvis noe du *trenger* på samme måte som trygge omgivelser og mat i magen. Derimot så kan de gi deg friheten til å gjøre noe du setter pris på.

Det er grep i løpet av en hverdag, eller et år, som gir deg et overskudd av energi. Som gir deg glede, opplevelser og minner. Eller det er friheter som fjerner friksjon og bekymring fra hverdagen din. Uansett hva det er så er det *ditt* rike liv, ingen andres. Så det trenger ingen begrunnelse.

## Noen eksempler på et rikt liv

For å snurre i gang tankemaskineriet ditt skal du få noen eksempler av meg, som jeg fordeler på følgende kategorier – jobb, egentid/fritid, sosialt, pengerelatert.

### Jobb

- Starte en time seinere på jobb dersom du sov dårlig den natta
- Heller jobbe en time ekstra på kveldstid, så du kan hente ungen din i barnehagen utenom å stresse med å få dagen til å gå opp
- Fleksibiliteten av å kunne ta [[firedagers-uke|en ekstra fridag i uka]]
- Muligheten til å takke nei til et oppdrag/prosjekt på jobb, bare fordi du ikke har lyst til å gjøre den jobben

### Egentid/fritid

- Veldig kort avstand til å kunne gå tur i skogen
- Ta meg en time for meg sjøl, og være aleine, uten at det går utover andre

### Sosialt

- Være nærmere familie og venner, 
- Muligheten til å møte familie og venner oftere
- Være en del av et miljø eller samfunn hvor det er lettere å finne nye venner

### Pengerelatert

- Å kunne si ja til å spise ute, eller dra på kino, dersom en spontan venn av deg foreslår å møtes ut av det blå
- Å kunne spare penger til et større formål (pensjon, buffer, hytte), eller et mindre formål (et kamera, en jakke, et telt, eller kanskje en storslagen middagsopplevelse?)
- Å ta en kort eller lang ferie med familie eller venner en ganger i året
- Å kunne kjøpe de matvarene du har lyst på utenom å tenke over prisen
	- Det samme kan gjelde bøker, klær, eller min personlige svakhet – apper.

## Hva er ditt rike liv?

Det er så uendelig mye mer som kan inkluderes på den lista der. Derfor vil jeg veldig gjerne vite **hva er et rikt liv for deg?** Og eventuelt hvordan har det endra seg gjennom livet ditt?
