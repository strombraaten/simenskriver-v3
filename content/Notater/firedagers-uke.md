---
date: 2024-06-12
lastmod: 2024-06-12
tags:
  - tankemat
  - nyhetsbrev
aliases:
  - fridager med intensjon
title: Firedagers uke
publish: true
slug: firedagers-uke
---
## Rikdommen i en fridag

De siste ukene har jeg eksperimentert med å jobbe en 80%-stilling. Eller sagt på en annen måte, så har jeg tilrettelagt for en firedagers-arbeidsuke ved å ta én dag fri uten lønn, på en jevnlig basis.

At det i det hele tatt er en *mulighet* er én av tingene som utgjør [[rikt-liv|et rikt liv for meg]]. At jeg kan ta meg den friheten. At jeg kan diskutere det med personallederen min, uten at det oppfattes som et problem, og at det da gjøres et forsøk for å tilrettelegge for det. *Det* er en stor rikdom for meg.

### Drakampen mellom spontanitet og intensjon

For noen vil friheten med en ekstra fridag være at du kan gjøre nøyaktig hva du vil. Når du vil. For meg fungerer ikke det like bra. Da ender jeg fort opp med å surre bort store deler av dagen, og sitte igjen med en følelse av at dagen var "bortkasta". Eller at jeg ikke utnytta det hvileskjæret så godt som jeg kunne gjort.

Ikke at jeg må være så produktiv i måten jeg hviler på, men når jeg sier "surre bort" mener jeg at jeg ikke tenker over hva jeg har behov for. Dagen bare går, uten at jeg tar aktivt stilling til hva den skal inneholde. Og i sånne tilfeller er det lett å ende opp med å scrolle i evigheter på telefonen, eller havne ned i et youtube-hull jeg ikke hadde sett for meg. Og ikke på den gode måten.

## Fridager med intensjon

Så hvordan kan jeg øke sjansen for at jeg blir mer fornøyd med fridagen min? Jeg elsker jo spørsmål, så jeg har formulert noen spørsmål for å ta en innsjekk med meg sjøl. For å definere hva jeg vil ha ut av dagen.

### Spørsmål du kan stille deg selv

1. Hva har jeg behov for i dag?
2. Er det noe som er viktig for meg å fullføre eller få unnagjort? Eller er jeg åpen for mer spontanitet?
3. Trenger jeg egentid eller vil jeg være rundt andre?
4. Om jeg er ærlig med meg sjøl – Hvis jeg blir hjemme i dag, kommer jeg da til å bli distrahert fra å gjøre det jeg *egentlig* vil av alle mulighetene som er rundt meg?

Dagen i forveien prøver jeg også å tenke over spørsmålet, "Hva vil jeg ha ut av fridagen min?". Som bare er en alternativ vinkling på spørsmål nr. 2, "Er det noe som er viktig for meg å fullføre eller få unnagjort?". Erfaringa mi er at det kan være nyttig med ulike formuleringer for å presse fram ulike perspektiver.

### Slingringsmonn i planen

Nå kan det virke som jeg er veldig rigid med fridagene mine, men det er ikke tilfellet i det hele tatt. I dag hadde jeg en ambisjon om å skrive og sende ut et nyhetsbrev før kl 16, men da jeg innså at det var en mulighet å se Dune 2 på kino, kl 12:30 på en onsdag, så greip jeg den sjansen ved ballene foråsirresånn.

Poenget med de spørsmålene er bare å ha dem i bakhodet. Som en måte å øke sjansen for at jeg blir fornøyd med dagen som har vært, når jeg legger hodet på puta for å sove.
