---
type: tanke
why: remember
date: 2023-03-05
lastmod: 2024-03-07
tags:
  - tankemat
  - teknologi
title: Skjermbilder
publish: true
slug: skjermbilder
---

Jeg tror jeg har undervurdert skjermbilder.

[Matt Birchler](https://birchtree.me/blog/take-way-more-screenshots/?ref=simen-skriver), som jeg nylig snubla over i den store verden av internett, nevnte det her med at man burde ta mye mer skjermbilder. Nettopp på grunn av den nostalgiske verdien av at ting endrer seg. Hva som er moderne design i dag kommer til å se helt annerledes ut om 3-5, ikke minst 10 år. Bare se på det vi var vant med på internett i 2010. Det er ganske så annerledes enn hva vi anerkjenner som “fint design” i dag.

Tidligere i år dykka jeg dypt ulike måter å backe opp bilder på. Ikke at jeg nødvendigvis landa på en solid løsning da, men det gikk akkurat opp for meg at jeg ikke ett sekund vurderte å inkludere skjermbilder i det. Når jeg ser for meg bilder jeg vil spare på, og se tilbake på, så er det øyeblikk med familie og venner. Ikke nødvendigvis det prosjektet jeg jobba på i to måneder. Men det har jo utvilsomt den samme effekten. Når jeg blar gjennom skjermbildene mine nå så husker jeg jo de øyeblikkene krystallklart! Og det hadde jeg absolutt ikke gjort uten skjermbildene som dokumentasjon.

Så nå må jeg revurdere hvordan jeg lagrer skjermbilder. Kan nok hende at de har en lengre levetid enn jeg har tenkt over tidligere.
